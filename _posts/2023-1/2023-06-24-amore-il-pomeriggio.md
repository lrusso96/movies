---
layout: post
title: L'amore il pomeriggio
director: Éric Rohmer
year: 1972
cover: amore-il-pomeriggio.jpg
local_cover: true
---
<blockquote>
<p>
In treno preferisco di gran lunga un libro al giornale, e non solo per via della
comodità del formato.
Il giornale non fissa abbastanza la mia attenzione e, soprattutto, non riesce
a farmi evadere dalla vita di tutti i giorni.
Il mio tragitto mattutino e serale corrisponde all'incirca alla dose di lettura
che amo assorbire senza interruzioni.
</p>
<p>
Anche a casa leggo, di sera, ma altre cose.
Mi piace leggere più di un libro, ognuno con un tempo e un luogo... capaci di portarmi fuori
dal luogo e dal tempo in cui sono.
Ma non potrei leggere se fossi solo: ho bisogno di una presenza fisica al mio fianco.
Quando ero uno studente, fatta eccezione per il lavoro, non potevo restare in camera mia dopo cena.
Adesso, Hélène ed io usciamo di rado.
</p>
<p>
Perché, tra tutte le bellezze, sono stato sensibile alla sua?
Non lo so più tanto bene.
Adesso, quando vedo una donna, faccio fatica a classificarla tra le elette o le escluse.
Non soltanto non sono più sicuro dei miei gusti, ma non so nemmeno su quale criterio
fondare il mio giudizio,
in cosa consista quel "qualcosa" che ogni donna dovrebbe necessariamente avere per attrarmi
e che so riconoscere al primo sguardo.
Da quando mi sono sposato, tutte le donne mi sembrano attraenti.
Nelle loro occupazioni meno prevedibili,
le ricopro di quel mistero di cui una volta le spogliavo quasi tutte.
Sono curioso delle loro vite, anche se non mi portano nulla che non sappia già.
Cosa sarebbe successo se avessi visto questa ragazza tre anni fa?
Avrebbe catturato la mia attenzione?
Avrei potuto innamorarmi di lei?
Desiderare un figlio da lei?
</p>
<p>
Amo la grande città.
La provincia e la periferia mi opprimono.
Nonostante la calca e il rumore, non mi dispiace fare un bagno di folla.
Amo la folla come il mare: non per esserne inghiottito o per confondermi in essa,
ma per sfidarne la superficie come un navigatore solitario,
docile in apparenza al suo ritmo, per meglio riprendere il mio ogni volta che
la corrente cambia o si sgretola.
Come il mare, la folla mi tonifica e scatena la mia immaginazione.
Quasi tutti i pensieri mi vengono per strada, anche quelli che riguardano il mio lavoro.
</p>
<p>
Se c'è qualcosa ora di cui non sono capace, è fare la corte a una ragazza.
Non saprei davvero cosa dirle. E, d'altronde, non c'è ragione che le parli.
Non voglio niente da lei, non ho niente da proporle.
Eppure, sento che il matrimonio mi imprigiona e mi attanaglia, e io ho voglia di evadere.
La prospettiva di una felicità serena e duratura nella mia vita mi immalinconisce.
Mi scopro a rimpiangere i tempi non così lontani in cui potevo sperimentare
i tormenti dell'attesa.
Sogno una vita che sia fatta soltanto di primi amori e di amori durevoli.
</p>
<p>
So di volere l'impossibile. Non invidio nessuno.
E quando vedo due innamorati, penso meno a me, a quello che ero, e più a loro, a quello che saranno.
Per questo amo la città: la gente passa e sparisce, non la si vede invecchiare.
Quel che rende ancor più preziosa ai miei occhi l'immagine della vita parigina
è la presenza costante e sfuggente di queste donne che incontro in ogni momento
e che so quasi per certo che poi non rivedrò più.
È sufficiente che siano là, indifferenti e consapevoli del loro fascino,
felici di verificare il loro effetto su di me, come io verifico il mio su di loro,
per un tacito accordo, senza bisogno di un sorriso o di uno sguardo, anche se a malapena abbozzati.
Sento profondamente il loro potere d'attrazione senza esserne attratto.
E tutto questo non mi allontana da Hélène, ma al contrario.
Mi dico che queste donne che passano sono il prolungamento necessario della bellezza di mia moglie.
Arricchiscono la sua bellezza e ne ricevono un po' in cambio.
La sua bellezza garantisce la bellezza del mondo, e viceversa.
Quando abbraccio Hélène, abbraccio tutte le donne.
</p>
<p>
Ma d'altra parte sento che la mia vita passa e altre vite si svolgono parallelamente
alla mia, e sono quasi frustrato di rimanervi estraneo, di non aver trattenuto
queste donne, fosse anche per un istante, nella loro fretta verso chissà quale lavoro o quale piacere.
E sogno. Sogno di possederle tutte, per davvero.
Da qualche mese, nel mio tempo libero mi piace rifugiarmi in una fantasticheria
che cresce e diventa più precisa di giorno in giorno.
Un sogno infantile e ispirato forse da una lettura di quando avevo dieci anni.
Immagino di essere in possesso di un piccolo oggetto, che si appende al collo,
e che emette un fluido magnetico capace di annientare ogni volontà altrui.
Sogno di esercitarne il potere sulle donne che passano davanti alla terrazza del caffè.
Indifferenti.
Frettolose.
Esitanti.
Impegnate.
Accompagnate.
Solitarie.
</p>
<blockquote>