---
layout: post
title:  "Mediterraneo"
director:  Gabriele Salvatores
year: 1991
cover: /assets/images/mediterraneo.jpg
imdb_id: tt0102426
---
> Quale è la cosa più bella<br/>
sopra la terra bruna? Uno dice «una torma<br/>
di cavalieri», uno  «di fanti», uno «di navi».<br/>
Io, «colei che si ama».

È con i versi di Saffo che l'attendente Farina dichiara il suo amore alla prostituta Vasilissa, quando lei gli chiede perché si rifiuta di avere dei rapporti carnali.
Il mondo della poesia greca, da Alcmane a Saffo, galeotto il tenente e il libro che dona al giovane soldato, irrompe sulla scena, ma lo fa in modo delicato.
Questo film è un gioco di equilibri: una triste commedia, un dramma comico.
Il paesaggio. Mediterraneo. La natura. Mediterranea. La cultura. Mediterranea. Il mare. Mediterraneo.

Soldati scaricati su un'isola abbandonata per una fantomatica missione si riscoprono persone. L'isolamento, dovuto alla rottura della radio (che diventa un nido accogliente per gli uccelli) finisce per essere la salvezza dei naufraghi. I quali, ciascuno a modo suo, conoscono le piccole gioia della vita.
Dai fratelli veneti che si uniscono in un rapporto  bucolico con la pastorella sui loro cari monti. Il burbero e focoso sergente che sa aspettare che la "sabbia" nel caffè scenda giù nella tazzina.

3 anni che scorrono via come l'acqua cristallina dell'Egeo, in una terra edenica.
E così, anche quando il profittatore turco giunge sulle coste e, nottetempo, deruba i nostri (anti)eroi, ecco che il sergente Lo Russo si lascia andare a una delle sue riflessioni a voce alta: un mondo nel quale ti sottraggono delle armi in cambio di un po' di fumo dell'oblio (l'oppio), non è forse un mondo più idilliaco, più giusto di quel che appare a prima vista?

> C'è stato l'8 settembre!<br/>
E che c'entra? Tutti gli anni c'è l'8 settembre, anche il 9, il 10...

Crolla l'Europa nazifascista. E in un certo senso crolla l'Europa tutta. È il disastro della guerra, che porta via la vita e distrugge. Ma i nostri non lo sanno. Giocano a pallone, si divertono, in un tempo sospeso in modo indeterminato.

Un film sulla fuga. Che si apre con la citazione "In tempi come questi la fuga è l'unico mezzo per mantenersi vivi e continuare a sognare"  e si chiude con la dedica a "tutti quelli che stanno scappando" (come Corrado, che alla fine ce la fa, o forse no chissà, a fuggire dall'isola).
E che però per l'intera durata è un film statico, nessuno si muove: persino Corrado rimane bloccato, con tutte le sue lettere, sull'isola giacché i suoi tentativi di fuga falliscono miseramente.

La chiave di lettura ci viene suggerita sul finale dalle parole disincantate del sergente, invecchiato, quando rivede il tenente a tavola. L'utopia, il sogno di cambiare l'Italia e di costruirla daccapo, stavolta per bene, dalle fondamenta, nuove, repubblicane, democratiche... be', è tutto fallito.
"Avete vinto voi, ma almeno non riuscirete a considerarmi vostro complice... così gli ho detto, e son tornato qui".
Il sergente si volta a guardare il mare, in attesa di qualcosa, o forse di qualcuno. O forse no.

## Correlati
Per il tema del naufragio: il film *[Travolti da un insolito destino nell'azzurro mare d'agosto]({% post_url 2022-2/2022-08-15-insolito-destino %})* di Wertmüller.
Per un approccio maldestro, ma sincero alla poesia, mi ricorda *[Il postino]({% post_url other/1970-01-01-il-postino %})* (anche in quel caso l'ambientazione è un'isola).

Per ulteriori collegamenti, più o meno concreti, solo per citarne alcuni:
*[Cristo si è fermato a Eboli]({% post_url 2022-2/2022-07-01-cristo-eboli %})*, *[Il dottor Živago]({% post_url 2022-2/2022-07-15-zivago %})*, *[Armata Brancaleone]({% post_url 2022-1/2022-06-23-armata-brancaleone %})*, *[Uomini contro]({% post_url 2022-1/2022-02-12-uomini-contro %})*.

