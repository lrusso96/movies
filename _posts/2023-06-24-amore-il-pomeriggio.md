---
layout: post
title: L'amore il pomeriggio
director: Éric Rohmer
year: 1972
cover: /assets/images/amore-il-pomeriggio.jpg
---

In treno preferisco un libro al giornale.
Il giornale non fissa la mia attenzione e non mi fa evadere.
Il tragitto corrisponde alla quantità di lettura che gradisco.
Anche a casa leggo, di sera, ma altre cose.
Mi piace leggere più di un libro, ognuno con un tempo e un luogo... che mi portino fuori
dal luogo e dal tempo in cui sono.
Ma non potrei leggere se fossi solo... ho bisogno di una presenza fisica al mio fianco.
Da studente non potevo restare in camera mia se non per studiare.
Adesso Hélène ed io usciamo di rado.
Perché, tra tutte le bellezze, sono stato sensibile alla sua?
Non lo so più bene.
Ora fatico a classificare una donna tra le elette o le escluse.
Non sono più sicuro del mio gusto... e non so nemmeno come giudicassi le donne una volta.
Non so cosa dovesse avere una donna per attrarmi.
Da quando mi sono sposato, tutte le donne mi sembrano attraenti.
Anche quando sono prevedibili... le ricopro di quel mistero di cui una volta le spogliavo.
Sono curioso della loro vita, anche se non mi rivela niente.
Se avessi visto questa ragazza tre anni fa, cosa sarebbe successo?
Mi avrebbe colpito?
Avrei potuto innamorarmi, desiderare un figlio da lei?
Amo la grande città.
La provincia e i sobborghi mi opprimono.
Nonostante la calca e il rumore, prendo il mio bagno di folla.
Amo la folla come il mare, non per annegarci o confondermi... ma per sfidarne la superficie
come un navigatore solitario.
Sembro seguire il suo ritmo, in realtà riprendo il mio... ogni volta che la corrente cambia o si scioglie.
Come il mare, la folla mi tonifica e scatena l'immaginazione.
Quasi tutti i pensieri mi vengono per strada... anche quelli che riguardano il mio lavoro.


Non sono più in grado di fare la corte a una ragazza.
Non saprei cosa dirle. D'altronde non c'è ragione che le parli.
Non voglio niente da lei, non ho niente da proporle.
Però sento che il matrimonio mi imprigiona e ho voglia di evadere.
L'idea di una felicità senza scosse mi immalinconisce.
Mi scopro a rimpiangere i tempi in cui l'attesa mi tormentava.
Sogno una vita fatta solo di primi amori, di amori durevoli.
So di volere l'impossibile. Non invidio nessuno.
Quando vedo due innamorati, penso meno a me, a quello che ero... e più a loro, a quello che saranno.
Per questo amo la città: la gente passa e sparisce, non la si vede invecchiare.
Parigi è straordinaria ai miei occhi... per la presenza di donne che incontro in ogni momento... e che poi non vedrò più.
Sono là, indifferenti o consapevoli del loro fascino.
Verificano il loro effetto su di me e io il mio su di loro... per un tacito accordo, senza sguardi o sorrisi accennati.
Sento il loro potere d'attrazione senza esserne attratto.
Tutto questo non mi allontana da Hélène, al contrario.
Queste donne sono il prolungamento della bellezza di mia moglie.
Arricchiscono la sua bellezza e ne ricevono un po' in cambio.
La bellezza di lei garantisce la bellezza del mondo e viceversa.
Quando abbraccio Hélène, abbraccio tutte le donne.
La mia vita passa e altre vite passano parallele alla mia... e sono quasi frustrato
di rimanervi estraneo... di non aver trattenuto queste donne neanche per un istante... nella loro corsa verso chissà quale lavoro o quale piacere.
E sogno. Sogno di possederle tutte, per davvero.
Da qualche mese mi piace rifugiarmi in un sogno...
che di giorno in giorno si precisa...
un sogno infantile ispirato forse da una lettura di bambino.
Mi immagino in possesso di un oggetto appeso al collo...
il cui fluido magnetico annienta ogni volontà.
Sogno di usarne il potere sulle donne che passano.
Indifferenti.
Frettolose.
Esitanti.
Preoccupate.
Accompagnate.
Sole.
